I linguaggi di programmazione sono una particolare categoria di
programmi che permettono di scrivere ed inviare comandi che il computer
possa eseguire: se i comandi sono scritti in modo corretto il computer
eseguirà i compiti così come sono stati previsti (e senza errori),
altrimenti un gruppo di comandi sbagliati potrebbe portare il computer a
comportarsi in modo scorretto e creare dei problemi (ad esempio
cancellare dei documenti importanti o anche bloccare l'intero sistema).

Esistono tanti linguaggi diversi perché ogni linguaggio è scritto
pensando di svolgere meglio un particolare compito, e i programmatori e
le programmatrici che li usano preferiscono utilizzare un linguaggio o
un altro a seconda dei programmi che dovranno scrivere.

Il linguaggio [Python](https://www.python.org) è un linguaggio che sta
avendo un grandissimo successo e molti programmatori e programmatrici lo
scelgono perché lo trovano migliore di altri e perché disponibile per
tutti i sistemi operativi funzionanti in ogni computer.

La stragrande maggioranza di computer utilizza uno di questi tre tipi
diversi di sistemi operativi:

  - Microsoft Windows
  - Linux (Fedora, Slackware, Debian, Mint, Ubuntu, ecc)
  - Apple MacOS

Esistono anche altri tipi di sistemi operativi, ma sono molto meno
diffusi di questi e sono stati creati per svolgere dei compiti speciali.
