Anche se siamo abituati a giocare con videogiochi sempre più ricchi di
immagini, suoni e animazioni, un videogioco rimane sempre un programma
scritto da programmatori e programmatrici.

Quindi è possibile anche per noi, grazie a quello che abbiamo imparato
fino ad ora, creare un videogioco che sia bello da vedere e divertente
da giocare.

## Cosa serve per costruire un videogioco

Per prima cosa vediamo l'elenco delle cose importanti da sapere:

1.  **La finestra grafica per il videogioco**: servirà per visualizzare
    il gioco insieme agli altri programmi
2.  **Un linguaggio di programmazione**: Python, chi altri?
3.  **Una libreria** per semplificare i comandi da eseguire: Pygame\!
4.  Riconoscere e descrivere **le fasi del gioco**: questa parte, che
    viene spesso chiamata ANALISI, è difficile se il gioco fosse pieno
    di regole, ma noi creeremo un videogioco facile (per ora\!) e quindi
    scriveremo un'analisi corretta ma semplice da sviluppare
5.  **Disegni:** sono le immagini che verranno visualizzate nel
    videogioco e dipendono da quale gioco si vuole realizzare.
    Sicuramente serviranno delle pedine o dei segnaposti, degli sfondi e
    le immagini degli oggetti in movimento
6.  **Comandi necessari per scrivere le regole del videogioco:** anche
    questa parte potrebbe risultare difficile, ma cercheremo di usare
    poche regole in modo da capire bene quali sono le istruzioni da
    usare. Spesso i videogiochi seguono degli schemi precisi, che vanno
    studiati per capire come funzionano. Fortunatamente Python e Pygame
    ci aiuteranno molto e quindi non avremo bisogno di scrivere tanti
    comandi (Grazie Python\!)
7.  **Capire i comandi** che il giocatore o la giocatrice inseriscono:
    se il giocatore o la giocatrice spostano la pedina a sinistra e il
    nostro videogioco la spostasse improvvisamente a destra, sarebbe un
    guaio\! Ma anche in questo caso, grazie a Pygame, i comandi
    necessari saranno veramente pochi
8.  **Imparare ad usare il tempo**: spesso nei videogiochi ci sono delle
    operazioni che vanno eseguite in un tempo finito, altrimenti
    l'operazione viene annullata. Per fare questo occorrerà imparare ad
    usare i comandi giusti … oppure non creare un videogioco a tempo\!
